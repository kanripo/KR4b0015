# -*- mode: mandoku-view; -*-
#+TITLE: 江文通集
#+DATE: 2015-08-30 11:48:20.361510
#+PROPERTY: ID KR4b0015
#+PROPERTY: BASEEDITION WYG    
#+PROPERTY: JUAN 卷一
<pb:KR4b0015_WYG_001-1a>¶
欽定四庫全書¶
　江文通集巻一¶
　　　　　　　　　　　　　梁　江淹　撰¶
　　賦¶
　　　學梁王兎園賦(有序/)¶
或重古輕今者僕曰何為其然哉無知音則已矣聊為¶
古賦以奮枚叔之製焉¶
碧山倚巘﨑兮象海水碣石朝日晨霞兮赩紅壁仰望¶
<pb:KR4b0015_WYG_001-1b>¶
泬寥兮數千尺&KR3699;硬嵺&KR3231;汩淈成岫谽呀而窟竇哮碻¶
&KR3225;確紫蕪丹駮苔㸃綺縟若斷若續如此者百有十處¶
奔水激集瀴溟絜渠潏湟吐吸跳波走浪濺沫而相及¶
&KR0008;漾長驚澆灌逺注無時息焉青樹玊葉彌望成林亦¶
有輪囷磥硊一枝百頃萬葉共隂縹草丹蘅江離蔓荆¶
酷郁交布原滿隰平於是金塘湎演緑竹被坂繚繞青¶
翠近而復逺白砂如積雪者焉碧石如圓玦者焉水鳥¶
駕鵞&KR2141;鳿鴻鴈上飛衡陽下宿沅漢十十五五忽合而¶
<pb:KR4b0015_WYG_001-2a>¶
復散乃有綺雲之館頳霞之臺其樂足以棄國釋位遺¶
死忘歸也若夫墨翟商瞿之倫學兼師術才參道真方¶
駕連軫于沼之濵乃射宿餌魴前繳鷫鷞青黏黄粱臛¶
鼈胾羮臑㹠柘漿窮嬉極娛雲翺兮烟翔超然左覽蒼¶
梧右睨鄧林崩石梧岸崱屴藏隂逮至山頂丹壁四平¶
靈木夾道神草列生俯瞰太一下視流星既投冠而棄¶
劍亦抗魄而盪靈於是大夫之徒稱詩而歸春陽始曉¶
朱華未希卒逢邯鄲之女蕙色玉質命知其麗攅連映¶
<pb:KR4b0015_WYG_001-2b>¶
日綺裳下見錦衣上出雖復守禮令人意失遂謡曰碧¶
玉作椀銀為盤一刻一鏤化雙鸞乃報歌曰美人不見¶
紫錦衾黄泉應至何所禁妃因别曰見上客兮心厯亂¶
送短詩兮懐長嘆中人望兮蠶既饑躞蹀暮兮思夜半¶
　　　青苔賦(有序/)¶
余鑿山楹為室有苔焉意之所之故為是作云¶
嗟青苔之依依兮無色類而可方必居閒而就寂以幽¶
意之深傷故其處石則松栝交隂泉雨長注絶磵俯視¶
<pb:KR4b0015_WYG_001-3a>¶
崩壁仰顧悲凹嶮兮唯流水而馳騖遂能崎屈上生班¶
駮下布異人貴其貞精道士悦其迥(一作/廻)趣咀松屑以¶
髙想捧丹經而永慕若其在水則鏡帶湖沼錦匝池林¶
春塘秀色陽鳥好音青郊未謝兮白日照路貫千里兮¶
緑草深廼生水而揺蕩遂出波而沉滛假青條兮總翠¶
借黄華兮舒金逰梁之客徒馬疲而不能去兎園之女¶
雖蠶饑而不自禁至於脩臺廣廡幽閣(一作/闔)閒楹流黄¶
以織琴瑟且鳴户牖秘兮不可見履袂動兮覺人聲廼¶
<pb:KR4b0015_WYG_001-3b>¶
蕪階翠地繞壁㸃牆春禽悲兮蘭莖紫秋蟲吟兮蕙實¶
黄晝遥遥而不暮夜永永以空長零露下兮在梧楸有¶
美一人兮欷以傷若廼崩隍千仞毁冡萬年當其志力¶
雄俊才圖驕堅錦衣被地鞍馬耀天淇上相送江南採¶
蓮妖童出鄭美女生燕而頓死艶氣於一旦埋玉玦於¶
窮泉寂兮如何苔積網羅視青蘪之杳杳痛百代兮恨¶
多故其所詣必感所感必哀哀以情起感以怨來魂慮¶
斷絶精念徘徊者也彼木蘭與豫章既中繩而獲夭及¶
<pb:KR4b0015_WYG_001-4a>¶
薜茘與蘪(一作/蘼)蕪又懐芬而見表至哉青苔之無用吾¶
孰知其多少¶
　　　蓮花賦(有序/)¶
余有蓮花一池愛之如金宇宙之麗難息絶氣聊書竹¶
素儻不滅焉¶
檢水陸之具品閲山海之異名珍爾秀之不定乃天地¶
之精英殖東國之流詠出西極而擅名方翠羽而結葉¶
比碧石而為莖蘂金光而絶色藕氷折而玉清載紅蓮¶
<pb:KR4b0015_WYG_001-4b>¶
以吐秀披絳華以舒英故香氛感俗淑氣參靈躑躅人¶
世茵蒀祗冥青桂羞烈沉水慙馨於是生乎澤陂(一作/波)¶
出乎江隂見綵霞之夕照覿雕雲(一作/龍)之晝臨既翕赩¶
於洲漲亦映曖於川潯奪夜月及熒光掩朝日與赩火¶
出金沙而延曜被渌波而覃拖冠百草而絶羣出異類¶
之衆夥故仙聖傳圖英隠流記一為道珍二為世瑞發¶
青蓮於王宫驗竒花於陸地若其江淡澤芬則照電爍¶
日池光沼緑則明璧洞室曜長洲而瓊文暎青崖而火¶
<pb:KR4b0015_WYG_001-5a>¶
質或憑天淵之清峭或殖疏圃之䝉宻故河北櫂歌之¶
姝江南採菱之女春水厲兮楫潺湲秋風駛(一作/駃)兮舟¶
容與著縹芰(一作/菱)兮出波擥湘蓮兮映渚迎佳人兮北¶
燕送上客兮南楚知荷華之将晏惜玊手之空佇廼為¶
謡曰秋雁度兮芳草殘琴柱急兮江上寒願一見兮道¶
我意千里逺兮長路難若其華實各名根葉異辭既號¶
芙渠亦曰澤芝麗詠楚賦艶歌陳詩非獨瑞草爰兼上¶
藥味靈丹砂氣驗青㬦乃可棄劍海岫龍舉雲㟧畫臺¶
<pb:KR4b0015_WYG_001-5b>¶
殿兮霞蔚圖縑縞兮炳爍永含靈於洲渚長不絶兮川¶
壑¶
　　　丹砂可學賦(有序/)¶
或(一作/咸)曰金不可鑄僕不信也試為此辭精思云爾¶
惟雲塲之少折乃人逕之多憂雖瑶笙及金瑟雜翠帳¶
與丹幬吞悲欣於得失銜哀樂於春秋煥如星絶黯如¶
火滅星絶難光火滅可傷故從師而問道冀幽路之或¶
暘測神宗之無緩踐雲根(一作/極)之不賒訊名山及石室¶
<pb:KR4b0015_WYG_001-6a>¶
驗青汞與丹砂撝五難之重滯擥九仙之輕華故抱魄¶
寂處凝神空居冺邈深晝窈鬱重虚覘炫燿而可見聴¶
泬寥而有餘於是乘河漢之光氣騎列星之綵色輟隂¶
陽於形有傳變化於心識浮恍惚而無涯泛靈怪而未¶
極架日月之精照騫蛟龍之毛翼遂乃氣穆肅而神奔¶
骨窈窈而鬼恠綴葳蕤而成冠㸃雜錯而為珮出湎泫¶
而遐騖貫濛鴻而上厲鳯之來兮蔽日鸞之集兮為羣¶
左昆吾之炎景右崦嵫之卿雲爛七采之炤燿漫五色¶
<pb:KR4b0015_WYG_001-6b>¶
之氤氲(一作/烟煴)非世俗之習見焉鬼神之嘗聞既而曖碧¶
臺之錯落燿金宫之瓏玲幻蓮華於繡闥化蒲桃於錦¶
屏赩丹光而電烻䬃翠氛而杳冥軒惝惘於長虹(句從/西銘)¶
(定/本)階侘傺於奔鯨惑龍宫之殿稱迷忉利之宫名故靈¶
偃蹇兮姣服女嬋娟兮可觀秀青色之泯靡熳美目之¶
波瀾襞日月之纂組襲星宿之羅紈百味酒兮靈之集¶
河供鯉兮靈之安却交甫之玉質笑陳王之妙顔所以¶
樂精𤣥於太乙妙宫徴於清都簫含聲而逺近琴吐音¶
<pb:KR4b0015_WYG_001-7a>¶
而有無奏神鼓於玉袂舞靈衣於金裾韻躑躅而易變¶
律參差而難圖非南方(一作/風)之能擬詎濮水之可摹於¶
是流瀁不一遨曹無邊娥眉既散鐘鼓都捐乘綵霞於¶
西海駟行雨於丹淵山差池而鏡壑水清明而抱天山¶
含玊以永嵗水藏珪以窮年擬若木以寫意拾瑶草而¶
悠然遂乃凝虛斂一守仙閉方智寂術盡魄兀心亡白¶
生不能闗其説惠子無以挫其芒原其恥市朝之失道¶
疾讒嬖之不祥却文綵之媱冶去利劒之鏗鏘懅生死¶
<pb:KR4b0015_WYG_001-7b>¶
於半氣惜百年於一光故以鑄金為器丹砂為漿慙吝¶
既盡妖怨當忘吾師以為可學而公子謂之不良歟¶
　　　靈丘竹賦¶
登﨑嶇之碧巘入朱宫之玲瓏臨曲江之廻盪望南山¶
之葱青鬱春華於石岸赩夏彩於沙汀逺亘紫林祕埜¶
近匝玉苑禁坰(一作/垌)於是緑筠繞岫翠篁緜嶺參差黛¶
色陸離紺影上謐謐而留間下微微而停靖䝉朱霞之¶
丹氣曖白日之素景故非英非蘂非香非馥而珍跨仙¶
<pb:KR4b0015_WYG_001-8a>¶
草寳踰靈木夾池水而檀欒繞園塘而橚矗既間霜而¶
無凋亦中暑而増肅每冠名於華戎将擅竒於水陸况¶
有朝雲之館行雨之宫窗崢嶸而緑色户踟蹰而臨空¶
綺疏蔽而停日朱簾開而留風被箘簵之窈蔚結篠蕩¶
之溟濛或産鳷鵲之右或居露寒之東此皆金輿之所¶
出入瑶輦之所周通¶
　　　空青賦¶
夫赤瓊以炤燎為光碧石以葳蕤為色咸見珍於東國¶
<pb:KR4b0015_WYG_001-8b>¶
並被貴於西極况空青之麗寳挺山海之不測其所處¶
則峻巘層石龜穴龍壁素岸成雲頳砂如磧外隠青苔¶
丹草内伏玉枝瑪瑙銅鉛合生䃕磪堅英自非索嶮覓¶
危乘鱟履螭倦春厭秋斲異鐫竒能得厠於軒㝢接君¶
子之光儀於是寫雲圖氣學靈狀仙寳波麗水華峰艶¶
山陽谷之樹崦嵫之泉西海之草炎州之烟銀臺之烏¶
穆王之馬都廣之國番禺之野皆咫尺八極鏡見四荒¶
雲烟始出日月既張若夫邃古之世汗漫窈微惟此青¶
<pb:KR4b0015_WYG_001-9a>¶
墨所以造之至乃翠燦軒室䓗鬱臺殿雜蛟龍之文章¶
發麟鹿之炳絢騁神形於鐘簴舒怪物與雷電亦有曲¶
帳畫屏素女綵扇錦色窈(一作/□)鬱綺質蔓衍㸃拂濃薄¶
如隠如見山水萬象丹青曲變咸百鎰之可珍亦千金¶
而不賤雖楚之夏姬越之西施趙妃燕后秦娥吳娃溺¶
愛靡意魂飛心離候青翳為藻飾方赩紅華與素儀冠¶
衆寳而獨立信求之而無虧¶
　　　赤虹賦(有序/)¶
<pb:KR4b0015_WYG_001-9b>¶
東南嶠外爰有九石之山乃紅壁(一作/塵)十里青㟧(一作/萼)¶
百仞苔滑臨水石險帶溪自非巫咸采藥羣帝上下者¶
皆斂意焉於時夏蓮始舒春蓀未歇肅舲波渚緩栧汀¶
潭正逢巖崖相炤雨雲爛色俄而雄虹赫然暈光耀水¶
偃蹇山頂舄弈江湄廹而察之實雨日隂陽之氣信可¶
觀也又憶昔登鑪峰(西銘本作/香鑪峰)上手接白雲今行九石¶
下親弄絳蜺二竒難並感而作賦曰¶
迤邐碕礒兮太極之連山鰅鱅虎豹兮玊虺騰軒孟夏¶
<pb:KR4b0015_WYG_001-10a>¶
氤氲(一作/茵蒀)兮荷葉承蓮悵何意之容與兮冀暫緩此憂¶
年失代上之異人遲山中之虛迹掇仙草於危峯鐫神¶
丹於崩石視鱣岫之吐翕看黿梁之交積於是紫霧上¶
河絳氛下漢白日照餘碧雲巻半殘雨蕭索光烟豔爛¶
水學金波石似瓊岸錯龜鱗之崚崚繞蛟色之漫漫俄¶
而赤蜺電出蚴蚪神驤曖昧以變依俙(一作/稀)不常非虚¶
非實乍隂乍光赩赫山頂炤燎水陽雖圖緯之有載曠¶
代識而未逢既咨嗟而躑躅聊周流而從容想番禺之¶
<pb:KR4b0015_WYG_001-10b>¶
廣野意丹山之喬峯禀傅説之一星乘夏后之兩龍彼¶
靈物之詎幾象火滅而山紅餘形可覽殘色未去耀葳¶
蕤而在(一作/生)草映青葱而結樹昏青苔於丹渚曖朱草¶
於石路霞晃朗而下飛日通曨(一作/籠)而上度俯形命之¶
窘局哀時俗之不固定赤舄之易遺乃鼎湖之可慕既¶
以為騂鬐四毳之駕方瞳一角之人帝臺北荒之際弇¶
山西海之濱流沙之野析木之津雲或怪綵烟或異鱗¶
必雜虹蜺之氣隂陽之神焉¶
<pb:KR4b0015_WYG_001-11a>¶
　　　四時賦¶
北客長欷深壁寂思空牀連流(一作/流連)圭窬淹滯網絲蔽¶
户青苔繞梁春華虛豔秋月徒光臨飛鳥而魂絶視浮¶
雲而意長測代序而饒感知四時之足傷若乃旭日始¶
曖蕙草可織園桃紅㸃流水碧色思舊都兮心斷憐故¶
人兮無極至若炎雲峯起芳樹未移澤蘭生坂朱荷出¶
池憶上國之綺樹想金陵之蕙枝若夫秋風一至白露¶
團團明月生波螢火迎寒眷庭中之梧桐念機上之羅¶
<pb:KR4b0015_WYG_001-11b>¶
紈至於冬隂北邊永夜不曉平蕪際海千里飛鳥何嘗不¶
夢帝城之阡陌憶故都之臺沼是以軫琴情動戞瑟涕¶
落逐長夜而心殞隨白日而形削故秦人秦聲楚音楚¶
奏聞歌更泣見悲已疚實由魂氣愴斷外物非救參四¶
時而皆難况僕人之末陋也¶
　　　别賦¶
黯然銷魂者唯别而已矣況秦吳兮絶國復燕宋兮千¶
里或春苔兮始生乍秋風兮暫起是以行子腸斷百感¶
<pb:KR4b0015_WYG_001-12a>¶
悽惻風蕭蕭而異響雲漫漫而竒色舟凝滯於水濱車¶
逶遲於山側棹容與而詎前馬寒鳴而不息掩金觴而¶
誰御横玉柱(一作/筯)而沾軾居人愁卧怳若有亡日下壁¶
而沉彩月上軒而飛光見紅蘭之受露望青楸之罹霜¶
廵層楹而空掩撫錦幕以虚涼知離夢之躑躅意别魂¶
之飛揚故别雖一緒事乃萬族至若龍馬銀鞍朱軒繡¶
軸帳飲東都送客金谷琴羽張兮簫鼓陳燕趙歌兮傷¶
美人珠與玉兮豔暮秋羅與綺兮嬌上春驚駟馬之素¶
<pb:KR4b0015_WYG_001-12b>¶
沬(一作/仰秣)聳淵魚之赤鱗造分(一作/攜)手而銜涕咸(一作感/一作各)¶
寂寞而傷神乃有劒客慙恩少年報士韓國趙厠吳宫¶
燕市割慈忍愛離邦去里瀝泣共訣刎(一作/抆)血相視驅¶
征馬而不顧(一作/觀)見行塵之時起方銜感於一劒非買¶
價於泉裏金石震而色變骨肉悲而心死或乃邊郡未¶
和負羽從軍遼水無極雁山參雲閨中風暖陌上草薰¶
日出天而耀景露下地而騰文鏡朱塵之炤爛襲青氣¶
之烟煴攀桃李兮不忍别送愛子兮沾羅裙至如一赴¶
<pb:KR4b0015_WYG_001-13a>¶
絶國詎相見期視喬木兮故里訣北梁兮永辭左右兮¶
(一作顧/左右兮)魄(一作/魂)動親賓兮(一作視/親賓兮)淚滋可班荆兮增恨¶
唯樽酒兮敘悲值秋雁兮飛日當白露兮下時怨復怨¶
兮逺山曲去復去兮長河湄又若君居淄右妾家河陽¶
同瓊珮之晨照共金爐之夕香君結綬兮千里惜瑶草¶
之徒芳慙幽閨(一作/宫)之琴瑟晦髙臺之流黄春宫(一作/閨)¶
閟此青苔色秋帳含兹明月光夏簟青兮晝不暮冬釭¶
(一作/缸)凝兮夜何長織錦曲兮泣已盡迴文詩兮影獨傷¶
<pb:KR4b0015_WYG_001-13b>¶
儻有華隂上士服食還仙術既(一作/将)妙而猶學道已寂¶
而未傳守丹竈而不顧錬金鼎而方堅駕鶴上漢驂鸞¶
騰天蹔逰萬里少别千年惟世間兮重别謝主人兮依¶
然下有芍藥之詩佳人之歌桑中衛女上宫陳娥春草¶
碧色春水緑波送君南浦傷如之何至乃秋露如珠秋¶
月如珪明月白露光隂往來與子之别思心徘徊是以¶
别方不定别理千名有别必怨有怨必盈使人意奪神¶
駭心折骨驚雖淵雲之墨妙嚴樂之筆精金閨(一作/門)之¶
<pb:KR4b0015_WYG_001-14a>¶
諸彦蘭臺之羣英賦有凌雲之稱辨有雕龍之聲詎(一/作)¶
(誰/)能摹暫離之狀寫永訣之情者乎¶
　　　恨賦¶
試望平原蔓草縈骨拱木斂魂人生到此天道寜論於¶
是僕本恨人心驚不已直念古者伏恨而死假如秦帝¶
按劒諸侯西馳削平天下同文共規華山為城紫淵為¶
池雄圖既溢武力未畢方架(一作/駕)黿鼉以為梁廵海右¶
以送日一旦魂斷宫車晩出若廼趙王既虜遷於房陵¶
<pb:KR4b0015_WYG_001-14b>¶
薄暮心動昧旦神興别艶姬與美女喪金輿及玊乘置¶
酒欲飲悲來填膺千秋萬嵗為恨難勝至如李君降北¶
名辱身寃拔劒撃柱弔影慙魂情往上郡心留(一作/存)雁¶
門裂帛繫書誓還漢恩朝露溘至握手何言若夫明妃¶
去時仰天太息紫臺稍逺闗山無極揺風忽起白日西¶
匿隴雁少飛岱雲寡色望君王(一作/子)兮何期終蕪絶兮¶
異域至乃(一作/如)敬通見抵罷歸田里閉闗却掃塞門不¶
仕左對孺人右顧(一作/顧弄)稚子脱畧公卿跌宕文史齎志¶
<pb:KR4b0015_WYG_001-15a>¶
沒地長懐無已及夫中散下獄神氣激揚濁醪夕引素¶
琴晨張秋日蕭索浮雲無光鬱青霞之竒意(一作/念)入修¶
夜之不暘或有孤臣危涕孽子墜心遷客海上流戍隴¶
隂此人但聞悲風汩(一作/䫻)起泣下(一作/血下)沾襟亦復含酸¶
茹歎銷落湮沉若廼騎疊迹車屯軌黄塵匝地歌吹四¶
起無不煙斷火絶閉骨泉裏已矣哉春草暮兮秋風驚¶
秋風罷兮春草生綺羅畢兮池館盡琴瑟滅兮丘壟平¶
自古皆有死莫不飲恨而吞聲¶
<pb:KR4b0015_WYG_001-15b>¶
　　　去故鄉賦¶
日色暮兮隠吳山之丘墟北風㭊兮絳花落流水散兮¶
翠莖疎愛桂枝而不見悵浮雲而離居廼凌大壑越滄¶
淵茫茫積水&KR2310;&KR2310;斷山(一作沄沄積/&KR2310;水横斷山)窮隂匝海平蕪帶¶
天於是泣故闗之已盡傷故國之無際出汀洲而解冠¶
入溆浦而捐袂(一作/視)聴蒹葭之蕭瑟知霜露之流滯對¶
江臯而自憂弔海濱而傷嵗撫尺書而無悦倚樽酒而¶
不持去室宇而逺客遵蘆葦以為期情嬋娟而未罷愁¶
<pb:KR4b0015_WYG_001-16a>¶
爛漫而方滋切趙瑟以横涕吟燕笳而坐悲少歌曰芳¶
洲之草行欲暮桂水之波不可渡絶世獨立兮報君子¶
之一顧是時霜翦蕙兮風摧芷平原晩兮黄雲起寜歸¶
骨於松柏不買名於城市若濟河無梁兮沉此心於千¶
里重曰江南之杜蘅兮色以陳願使黄鵠兮報佳人横¶
羽觴而掩望撫玉琴兮何親瞻層山而蔽日流餘涕以¶
沾巾恐髙臺之易晏與螻蟻而為塵¶
　　　哀千里賦¶
<pb:KR4b0015_WYG_001-16b>¶
蕭蕭江隂兮荆山之岑北繞瑯琊碣石南馳九疑桂林¶
山則異嶺竒峰横嶼帶江雜樹億尺紅霞萬里(一作/重)水¶
則逺天相逼浮雲共色茫茫無底溶溶不測其中險如¶
孟門豁若長河參差巨石縱横龜鼉若乃夏后未鑿秦¶
皇未闢嶄巖生岸迤邐成迹馳湍走浪漂沙撃石伊孟¶
冬之初立出首夏以歸來自出國而辭友永懐慕而抱¶
哀魂終朝以三奪心一夜而九摧徒望悲其何及銘此¶
恨於黄埃於時(一作/是)鴻雁既鳴秋光亦窮水黯黯兮蓮¶
<pb:KR4b0015_WYG_001-17a>¶
葉動山蒼蒼兮樹色紅思雲車兮沅北望蜺裳兮澧東¶
惜重華之已沒念芳草之坐空既而悄愴成憂憫黙自¶
憐信規行之未曠知矩步之已難雖河北之爽塏猶橘¶
柚之不遷及年嵗之未晏願匡坐於霸山¶
　　　待罪江南思北歸賦(西銘本無待/罪江南四字)¶
伊小人之薄伎奉君子而輸力接河漢之雄才覽日月¶
之英色絶雲氣而厲響負青天而撫翼徳被命而不渝¶
恩潤身而無極何規矩之守任信愚陋而不肖愧金碧¶
<pb:KR4b0015_WYG_001-17b>¶
之琳琅慙丹雘之照曜樊天網而自離徒夜分而誰弔¶
遭大道之隆盛雖草木而勿履誤銜造於逺國出顛沛¶
之願始去三輔之臺殿辭五都之城市惟江南兮丘墟¶
遥萬里兮長蕪帶封狐兮比(一作/上)景連雄虺兮蒼梧當¶
青春而離散方仲冬而遂徂寒蒹葭於余馬傷霧露於¶
農夫跨金峰與翠巒涉桂水與碧湍雲清冷而多緒風¶
蕭條而無端猨之吟兮日光迥狖之啼兮月色寒究烟¶
霞之繚繞具林石之巑岏於是臨虹蜺以築室鑿山楹¶
<pb:KR4b0015_WYG_001-18a>¶
以為柱上暠暠以臨月下淫淫而愁雨奔水潦於逺谷¶
汩木石於深嶼鷹隼戰而橧巢黿鼉怖而穴處若季冬¶
之嚴月風揺木而騷屑𤣥雲合而為凍黄烟起而成雪¶
虎踡跼而斂步蛟&KR0008;蚭而失穴至江蘺兮始秀或杜衡¶
兮初滋桂含香兮作葉藕生蓮兮吐絲俯金波兮百丈¶
見碧沙兮來往霧葐蒀兮半出雲雜錯兮飛上石炤爛¶
兮各色峰近逺兮異象及迴風之揺蕙天潭潭而下露¶
木蕭梢而可哀草林離而欲暮夜燈光之寥迥厯隠憂¶
<pb:KR4b0015_WYG_001-18b>¶
而不去心湯湯而誰告魄寂寂而何語情枯槁而不反¶
神飜覆而亡據夫以雄才不世之主猶儲精於沛鄉竒¶
略獨出之君尚婉戀於樊陽潘去洛而掩涕陸出吳而¶
増傷況北州之賤士為炎土之流人共魍魎而相偶與¶
蠨蛸而為鄰秋露下兮㸃劒舄青苔生兮綴衣巾步庭¶
廡(一作/蕪)兮多蒿棘顧左右兮絶親賓憂而填骨思兮亂¶
神願歸靈於上國雖坎軻而不惜身¶
　　　泣賦¶
<pb:KR4b0015_WYG_001-19a>¶
秋日之光流兮以傷霧離披而殺草風清泠而繞堂視¶
左右而不臑具衣冠而自涼默而登髙谷坐景山倚桐¶
柏對石泉直視(一作/眡)百里處處秋烟閴寂以思情緒留¶
連江之永矣蓮欲紅南有喬木葉以窮心䝉䝉兮恍惚¶
魄漫漫兮西東詠河兖之故俗眷徐揚之遺風眷徐揚¶
兮阻闗梁詠河兖兮路未央道尺折而寸斷魂十逝而¶
九傷欷潺湲兮沫袖泣嗚唈兮染裳若夫景公齊山荆¶
卿燕市孟嘗聞琴馬遷廢史少卿悼躬夷甫傷子皆泣¶
<pb:KR4b0015_WYG_001-19b>¶
緒如絲詎能仰眎鏡終古而若(一作/如)斯況余輩情之所¶
使哉¶
　　　知已賦(有序/)　(汪本缺/)¶
陳國之華者故吏部郎殷孚其人也博而能通學無不¶
覽雅賞文章尤愛竒逸雖志隠巖石而名動京師矣才¶
多深見氣有逺度雖安期千里不能尚焉始於北府相¶
值傾葢無已僕乃得罪嶠外遐路窈然始還舊都㑹君¶
尋卒故為兹賦以寄深哀¶
<pb:KR4b0015_WYG_001-20a>¶
順祗効寳瀆靈㑹昌時雨種祉山雲降祥承瑶葉之餘¶
曖系金枝之末光聳孤韻以風邁騫逸氣以烟翔故學¶
不常師而心鏡羣籍理不啟問而情炤諸密採圖辨緯¶
逰璣訪厯潛志百氏沈神六經冥析義象該洽性靈儒¶
不隠迹墨無遁形既含道潤亦發才華采耀秋月文麗¶
冬霞有體有艶光國光家識包上仁義兼髙行如彼清¶
波可挹可鏡又象沖室惟清惟淨氣擬北海情方中散¶
風流未輟盛名猶纂英馳芬激譽流聲滿我筠心而松¶
<pb:KR4b0015_WYG_001-20b>¶
性君金采而玊相伊邂逅之未遇爰契濶於朱方丹瓊¶
譬而非寳緑蘭比而無芳每賞矜其如契貴懐允而不¶
忘亟閒席兮惆悵屢緩帶而從容論十代兮興毁訪五¶
都兮異同談天理之開塞辨人道之始終罄龍圖及鳯¶
書傾蒼冊與篆字儲西國之闕文採東京之逸記閲歆¶
向之舊㫖闡鍾王之新意對楚漢之贍墨覽魏晉之鴻¶
筞挍逺近之真假削古今之名實每齊韻而等逕輒同¶
懐而共術吐情志而深賞忘年齒而隆眷擬余才兮前¶
<pb:KR4b0015_WYG_001-21a>¶
華比余文兮後彦余結袂於山石君憑神於寒霰何逺¶
期之未從痛戢景其如電堂酒兮一塵暮燈兮萬春黛¶
草兮永祕朱丹兮何晨聞瑶質兮可變知余采兮一奪¶
唯華名與芳暉兮爭日月而無沫¶
　　　傷友人賦(有序/)¶
僕之神交者嘗有陳郡之袁炳焉有逸才有妙賞博學¶
多聞才明敏而識竒異僕以為天下絶倫黯與秋草同¶
折今不復見矣既而陳書有念横瑟無從雖乏張范通¶
<pb:KR4b0015_WYG_001-21b>¶
靈之感庶同嵇向篤徒之哀乃為辭曰¶
泫然沾衣兮悲袁友之英秀系神緒而作氏𦙍靈枝而¶
啟胄轢四代而式昌洎十葉而克茂友人之生川岫降¶
明峻調迥韻慧(一作/惠)志聰情倜儻逺度寂寥靈素文攀¶
淵卿史類遷固譬如冬雪既潔将似秋月至徹乃上代¶
而少雙故叔世而曠絶弔蕙若之暫芳慟琬琰之永闕¶
余既好於斯友乃神交於一顧邈疇年之繾綣窈生平¶
之遊遇既逰遇兮可尋乃協好兮契心懐愛重於素璧¶
<pb:KR4b0015_WYG_001-22a>¶
結分珍於黄金拾一代而笑淺訪古人而求深故髙術¶
而共逕豈異褏而同襟爾挂情於霜柏我發意於冬桂¶
擥千品之消散鏡百候之衰替帶瑶玉而爭光握隋珠¶
而比麗披圖兮炤籍抽經兮閲史共檢兮雒書同析兮¶
河紀既思逰兮百説亦窮精兮萬里愛詩文之綺發賞¶
賦艶兮錦起罄古今之寳賮殫竹素之琛竒信朝日之¶
徒昃屬夜星之空移覽秋實於西苑摘春華於東池蚤¶
同嵗於上京未滿年於下國爾湘水兮深沉我前山兮¶
<pb:KR4b0015_WYG_001-22b>¶
眇黙惟音華與書酒伊楚越兮南北余結誼兮梁門復¶
從宦兮朱藩何人遥而困阻而天道之匪存凋碧玉之¶
神樹銷紫石之靈根永逺書於江澨結深痛於爾魂魂¶
綿昧其若絶泣縈盈其若結吝妙賞之不留悼知音之¶
已逝金雖重而見鑄桂徒芳而被折百年一盡兮貴揚¶
蕤於後烈¶
　　　傷愛子賦(有序/)¶
江艽字𦙍卿僕之第二子也生而神俊必為美器惜哉¶
<pb:KR4b0015_WYG_001-23a>¶
遘閔涉嵗而卒悲至躑躅乃為此文¶
惟秋色之顥顥心結縎兮悲起曽憫憐之慘悽痛掌珠¶
之愛子形惸惸而外施心切切而内圯日月可銷兮悼¶
不滅金石可鑠兮念何已緬吾祖之赫羲帝髙陽之𤣥¶
胄惜衰宗之淪沒恐余人之弗構覬三靈之降福竚弱¶
子之擢秀酷奈何兮𦙍卿那逢天兮不祐爾誕質於青¶
春攝提貞乎孟陬謂比方於右列望齊英於前修遰髙¶
行之美迹𢎞盛業之清猷白露奄被此百草爾同凋於¶
<pb:KR4b0015_WYG_001-23b>¶
梧楸憶朱明之在節顧岐嶷之可貴睨鑪帳而多怊瞻¶
户牖而有慰奚在今之寂寞失音容之彷彿姊目中而¶
下泣兄嗟季而飲淚感木石而變哀激左右而隕欷奪¶
懐袖之深愛爾母氏之麗人屑丹泣於下壤傃慇憂於¶
上旻視往端而擗慄踐遺緒而苦辛就深悼而誰弭歸¶
末命兮何陳我過幸於時私爰守官於江潯悲薄暮而¶
増甚思纁黄而不禁月接日而為光霞合雲而成隂霧¶
籠籠而帶樹月蒼蒼而架林嗟奈何兮弱子我百艱兮¶
<pb:KR4b0015_WYG_001-24a>¶
是尋驗纖帶之夜緩察葆鬢之朝侵惟人生之在世恒¶
懽寡而戚饒雖十紀之空名豈百齡之能要迅朱光之¶
映夜湛白露之凝朝指兹譬而取免排此理以自銷然¶
則生之樂兮親與愛内與外兮長與稚傷弱子之冥冥¶
獨幽泉兮而永閟余無愆於蒼祇亦何怨於厚地信釋¶
氏之靈果歸三世之逺致願同升於淨刹與塵習兮永¶
棄¶
　　　麗色賦¶
<pb:KR4b0015_WYG_001-24b>¶
楚臣既放魂往江南弟子曰玉釋佩解驂濛濛渌水&KR1153;¶
&KR1153;青衫乃召巫史兹憂何止史曰臣野(賦楷無/野字)膠學蔽¶
理臣之所知獨有麗色之説耳夫絶世(一作/代)獨立者信¶
東方之佳人既翠眉而瑶質亦盧瞳而頳脣灑(一作/鍱)金¶
花於(一作/及)珠履颯綺袂與錦紳色練練而欲奪光炎炎¶
其(一作/而)若神非氣象之可譬奚影響而能親故仙藻靈¶
艶金華玉儀其始見也若紅蓮映池其少進也如綵雲¶
出崖(一作/衣)五光徘徊十色陸離寳過珊瑚同樹價值瓊¶
<pb:KR4b0015_WYG_001-25a>¶
草共枝雖玊堂春姬石室素女張烟霧於海際耀光景¶
於河渚乘天梁而浩蕩叫帝閽而延佇猶比之無色方¶
之非侣於是彫臺繡户當衢横術椒庭承月碧幌延日¶
架虬柱之嚴麗亘虹梁之峻宻錦幔垂而杳寂桂烟起¶
而清溢女乃耀邯鄲之麗步媚趙北(一作/北里)之鳴瑟若夫¶
紅華舒春黄鳥飛時紺蕙(一作/穗)初嫩頳蘭始滋不擥蘅¶
帶無倚桂旗摘芳拾蘂(一作/藥)含詠吐辭笑月出於陳歌¶
感蔓草於衛詩故(一作/迨夫)氣炎日永離明火中槿榮任露¶
<pb:KR4b0015_WYG_001-25b>¶
蓮華勝風後簷丹葵前軒碧桐笙歌畹右琴儛池東嗟¶
靈王之心悦怨漢女之情空至乃西陸始秋白道月弦¶
金波炤户玉露曖天網絲挂牆綵螢繞梁氣巳濕(一作/温)¶
兮曉未半星雖流兮夜何央憶襍珮兮且一欷念錦衾¶
兮以九傷及冴隂(一作及/乎沍隂)凋時氷泉凝節軒疊厚霜庭¶
澄積雪鳥封魚斂河凝海結紫帷鉿匝翠屏環合麝宻¶
周彰燈爐重沓恥新臺之青樓想上宫之邃閣(一作/閤)若¶
乃水炤景而見底烟尋風而無極霧出吳而綺章雲堆¶
<pb:KR4b0015_WYG_001-26a>¶
趙而碧色露辭楚而容裔風去燕而悽惻莫不輟鏡徙¶
倚擥琴心息於是帳必藍田之寳席必蒲陶之文館圖¶
明月室畫浮雲春蠶度網綺地應紡秋梭鳴機織為褧¶
衣象奩瓊盤神瀝仙丹雕柱彩瑟九華六出翠蕤羽釵¶
緑秀金枝故言必入媚動必應規有光有豔如合如離¶
氣柔色靡神凝骨竒經周(一作/秦)厯趙既無其雙尋楚訪¶
蔡不覿(一作/觀)其容亦可駐髮還質驂星馭龍蠲憂忘死¶
保其家邦非天下之至麗孰能預於此哉宋大夫耀影¶
<pb:KR4b0015_WYG_001-26b>¶
汰迹縈魂洒魄賞以雙珠賜以合璧拂巫盪祝永為上¶
客¶
　　　水上神女賦¶
江上丈人逰宦荆吳首衛國望燕途厯秦闗出宋都遍¶
覽下蔡之女具悦淇上之姝未有粉白黛黒鬼神之所¶
無也廼造南中渡炎洲逕玉磵越金流路逶迤而無軌¶
野忽漭而尠儔山反覆而參錯水遶(一作/澆)灌而縈薄石¶
五采而横峰雲千色而承萼日炯炯而舒光雨屑屑而¶
<pb:KR4b0015_WYG_001-27a>¶
稍落紫莖繞逕始參差紅荷縁水纔灼爍忽而精飛視¶
亂意徙(一作/凌)心移綺靡菱蓋悵望蕙枝一麗女兮碧渚¶
之崖曖曖也非雲非霧如烟如霞諸光諸色雜卉雜華¶
的的也象珪象璧若虛若實綾錦共文瑶貝合質遂乃¶
紅唇寫朱真眉學月美目艶起秀色爛發窈窕暫見偃¶
蹇還沒冶異絶俗竒麗不常青娥羞艶素女慙光笑李¶
后於漢主恥西施於越王神飜覆而愉恱志離合而感¶
傷女遂俯整玊軑仰肅金鑣或採丹葉或拾翠條守明¶
<pb:KR4b0015_WYG_001-27b>¶
璣而為誓解琅玕而相要情乍合而還散色半親而復¶
嬌聳軿車於水際亭雲霓於山椒奄神祇之彷像共光¶
氣而寂寥於時也綵霞繞繞卿雲縵縵石瓊文而翕赩¶
山龍鱗而炤爛苔緑根而攢集草紅葩而舒散日炫晃¶
以朧光樹葳蕤而葱粲無西海之浩蕩見若木之千尋¶
非丹山之赫曦聞琴瑟之空音理洞徹於俗聴物驚恠¶
於世心恨精影之不滯悼光晷之難惜閲有無於俄頃¶
驗變化於咫尺視空同而失貌察倐忽而亡迹野田田¶
<pb:KR4b0015_WYG_001-28a>¶
而虚翠水湛湛而空碧廼唱桂櫂凌衝波背橘浦向椒¶
阿硉矹木石洪漭蛟鼉顧御僕而情饒廵左右而怨多¶
弔石渚而一欷悵沙洲而少歌茍懸天兮有命永離决¶
兮若何退以為(西銘本無/此三字)妙聲無形竒色非質麗於嬪¶
嬙精於琴瑟尋漢女而空佩觀清角而無疋嬪楊不足¶
聞知䕫牙焉能委悉何如明月之忌𤣥雲秋露之慙白¶
日愁知形有之留滯非英靈之所要術也¶
　　　娼婦自悲賦(有序/)¶
<pb:KR4b0015_WYG_001-28b>¶
漢有其録而亡其文泣蕙草之飄落憐佳人之埋暮廼¶
為辭焉¶
粤自趙東來舞漢宫瑶序金陳桂枝嬌風素壁翠樓明¶
月徒秋歌聲忽散傷人復愁君王更衣露色未晞侍青¶
鑾以雲聳夾丹輦以霞飛願南山之無隙指夀陵以同¶
歸俄而緑衣坐奪白華卧進屑骨不憐&KR0008;金誰恡九重¶
已閉(一作/閲)髙門自蕪青苔積兮銀閣澁網羅生兮玊梯¶
虚度九冬而廓處遥十秋以分居傷營魄(一作/魂)之已盡¶
<pb:KR4b0015_WYG_001-29a>¶
畏松柏之無餘歸故鄉之末光實夫君之晩滋去柏梁¶
以淹袂出桂苑而斂眉視朱殿以再暮撫巔(一作/嬪)華而¶
一疑於是怨帝闗之遂岨悵平原之何極霜繞衣而葭¶
冷風飄輪而景昃御思趙而不顧馬懐燕而未息泣逺¶
山之異峰望浮雲之雜色若使明鏡前兮碎孤鴈之錦¶
翼廼為詩曰曲臺歌未徙黄壤哭已親玉玦歸無色羅¶
衣㑹成塵驕才雄力君何怨徒念薄命之苦辛¶
　　　江上之山賦¶
<pb:KR4b0015_WYG_001-29b>¶
潺湲&KR1043;溶兮楚水而吳江刻劃嶃崪兮雲山而碧峰挂¶
青蘿兮萬仞竪丹石兮百重嵯峨兮嵒㟧如斲兮如削¶
嶤嶷兮尖出巖岍兮空鑿波潮兮吐納&KR1778;峰兮積㳫鰅¶
鱅兮赤尾黿鼉兮匼匝見紅草之交生眺碧樹之四合¶
草自然而千花樹無情而百色嗟世道之異兹牽憂恚¶
而來逼推爐炭於片景抱絲緒於一息每意逺而生短¶
恒輪平而路仄信懸天兮窈昧豈繫命於才力既羣龍¶
之咸疑焉衆狀之所極俗逐事而變化心應物而迴旋¶
<pb:KR4b0015_WYG_001-30a>¶
既歘翕其未悟亦&KR0008;繣而已遷伊人夀兮幾何譬流星¶
之殞天悵日暮兮吾有念臨江上之斷山雖不敏而無¶
操願從蘭芬與玊堅亂曰折芙蓉兮蔽日冀以盪夫憂¶
心不共愛此氣質何獨嗟乎景沉¶
　　　扇上綵畫賦¶
臨淄之雅女宋鄭之妙工織素麗於日月傳畫明於(一/作)¶
(之/)綵虹洛陽之伎極江南之巧窮故飾以赤野之玊文¶
以紫山之金空青出峨嵋之陽雌黄出嶓冡之隂丹石¶
<pb:KR4b0015_WYG_001-30b>¶
發王屋之岫碧髓挺青蛉之岑粉則南陽鉛澤墨則上¶
黨松心山乃嶄巖鬱峍路必&KR3723;㟿﨑嶔馭龍所不逺至¶
駕鳯未之前尋乃雜族以為此扇為君翳素女與玊琴¶
玊琴兮散聲素女兮弄情旻天兮舒縹暮雲兮含頳窗¶
中暖兮露始滴池上凝兮月又明玊琴兮珠徽素女兮¶
錦衣促織兮始鳴秋蛾兮載飛識桂莖之就罷知蘭葉¶
之行衰願解珮而捐玦指黄墟而先歸重曰碧臺寂兮¶
無人蔓丹草與朱塵度俄然如(一作/而)一代經半景若九¶
<pb:KR4b0015_WYG_001-31a>¶
春命幸得為綵扇兮出入玉帶與綺紳¶
　　　燈賦¶
淮南王信自華淫命綵女兮餌丹砂而學鳯音紫霞沒¶
白日沉挂明燈散𤣥隂顧謂小山儒士斯可賦乎於是¶
泛瑟而言曰若大王之燈者銅華金檠錯質鏤形碧為¶
雲氣玉為仙靈雙婉百枝艶帳充庭炤錦地之文席映¶
繡柱之鳴(一作/鴻)箏恣靈修之浩盪釋心疑而永平兹侯¶
服之誇詡而處士所莫營也若庶人之燈者非珠非銀¶
<pb:KR4b0015_WYG_001-31b>¶
無藻無縟心不貴美器窮於樸是以露冷帷幔風結羅¶
紈螢光别桂蛾命辭蘭秋夜如嵗秋情如絲怨此愁抱¶
傷此秋期必丹燈坐嘆欲説忘辭至夫霜封園橘氷裂¶
池蓀雲雪無際河海方昏冬膏既凝冬箭未度悁(一作/涓)¶
連冬心寂厯冬暮亦復朱燈空明但為傷故乃知燈之¶
為寳信可賦也王遂讚善澄意斂神屈原才華宋玉英¶
人恨不得與之同時結佩共紳今子凝章挺秀近出嘉¶
賔吐蘅吐蕙含瓊含珉摧(一作/推)驂雕輦以愛國之有臣¶
<pb:KR4b0015_WYG_001-32a>¶
焉¶
　　　井賦　(汪本缺/)¶
穿重壤之千仞兮構玉甃之百節營之不日既汲既渫¶
　　　金燈草賦¶
山華綺錯陸葉錦名金燈麗草鑄氣含英若其碧莖凌¶
露玊根升霜翠葉暮媚紫榮晨光非錦罽之可學詎瓊¶
瑾之能方廼御秋風之獨秀值秋露之餘芬出萬枝而¶
更明冠衆蘤而不羣既豔溢於時暮方照麗於霜分是¶
<pb:KR4b0015_WYG_001-32b>¶
以移馥蘭畹徙色曲池軼長洲兮杜若跨幽渚兮芳蘺¶
映霞光而爍爚懐風氣而參差故植君玉臺生君椒室¶
炎萼耀天朱英亂日永緒恨於君前不遺風霜之蕭瑟¶
藉綺帳與羅袿信草木之願畢¶
　　　翡翠賦¶
彼二鳥之竒麗生金洲與炎山映銅陵之素氣濯碧磴¶
之紅泉石錦質而入海雲綺色而出天峰岑嵒而蔽日¶
樹靜瞑而臨泉霞輕重而成彩煙尺寸而作緒熱風翕¶
<pb:KR4b0015_WYG_001-33a>¶
而起濤丹氣赫而為暑對&KR0949;流之蛟龍衝汶漻之霧雨¶
耀緑葉於冬岫鏡朱華於寒渚斂慧(一作/惠)性及馴心騫¶
頳翼與青羽終絶命於虞人充南琛於祕府備寳帳之¶
光儀登美女之麗飾雜白玉以成文揉(一/糅)作紫金而為¶
色専妙綵於五都擅精華於八極傳貴質於竹素晦深¶
聲於百億嗟乎雞鶩以稻粱致憂燕雀以堂構貽愁既¶
銜利之情近又遁害之無由今乃依赮火之絶垠出赤¶
縣之紘州逺人迹而獨立擥天倪而為儔竟同獲於河¶
<pb:KR4b0015_WYG_001-33b>¶
雁不俱恕於海鷗必性命兮有當孰能合兮可求¶
　　　石蜐賦(有序/)¶
海人有食石蜐一名紫&KR2134;蚌蛤類也春而發華有足異¶
者戲書為短賦¶
我海若之小臣具品色於滄溟既鑪天而鑄物亦噏化¶
而染靈比文豹而無恤方珠蛤而自寜冀湖濤之蔽迹¶
願洲渚以淪形故其所廵左委羽右窮髪日照水而東¶
㫒山出波而隠沒光避伏而不耀智埋冥而難發何弱¶
<pb:KR4b0015_WYG_001-34a>¶
命之不禁遂永至於夭闕(一作/閼)已矣哉請去海人之仄¶
陋充公子之嘉客儻委身於玊盤從風雨而可惜¶
　　　横吹賦(有序/)¶
驃騎公以劒卒十萬禦荆人於外郊鐵馬煩而人聳色¶
綵旄耀而士銜威軍容有横吹僕感而為之賦云¶
北隂之竹兮百尺而不見日石硿礲而成象山㳫合而¶
為一雲遥遥而孤去風時時而寒出木斂柯而攢抏草¶
騫葉而蕭瑟故左﨑嶬右硱磳樹嵓㟧水泓澄鎮雄蛟¶
<pb:KR4b0015_WYG_001-34b>¶
及雌虺&KR0146;獨鴟與單鷹白山顥赤山赩匝流沙經西極¶
原陸窈灌莽深人聲絶馬迹沉寂然四顧增欷累吟雖¶
欲止而不能禁此竹方可為器廼出天下之英音於是¶
帶以珉色扣以瓊文潤如沉水華若浮雲赤&KR0008;紫駮星¶
含露分其聲也則&KR0008;鬱有意摧萃不羣迢遥衝(一作/行)山¶
﨑曲抱津緜羃順序周流銜吕故西骨秦氣悲憾如懟¶
北質燕聲酸極無已斷絶百意繚繞萬情吟黄烟及白¶
草泣虜軍與漢兵於是海外之雲䖏䖏而秋色河中之¶
<pb:KR4b0015_WYG_001-35a>¶
雁一一而學飛素野黯以風暮金天赩以霜威衣袂動¶
兮霧入冠弓刀勁兮馬毛寒五方軍兮出不及雜色騎¶
兮往來還旃如雲兮幟如星山可動兮石可銘功一竪¶
(一作/堅)兮迹不奪魂既英兮鬼亦靈奏此吹兮有曲和歌¶
盡而淚續重一命而若烟知半氣之如燭美人戀而嬋¶
媛壯夫去而躑躅故感魂傷情獲賞彌倍妙器竒製見¶
貴厯代所以韻起西國響流東都浮江繞泗厯楚傳吳¶
故函夏以為寳飾京關以為戎儲至于貝胄象弭之威¶
<pb:KR4b0015_WYG_001-35b>¶
織文(西銘刻本/缺文字)魚服之容鄞山錫刃耶溪銅鋒皆陸斷¶
犀象水斬蛟龍載雲旗之逶迤扈屯騎之溶溶啾寥亮¶
於前衡嘒陸離於後陣視眄眩而或近聴嘹嘈而逺震¶
奏白登之二曲起關山之一引吐哀也則瓊瑕失綵銜¶
樂也則鈆堊生潤採菱謝而自罷緑水慙而不進代能¶
識此聲者長滅淫而何吝¶
　¶
　江文通集巻一¶
